De prominente Mexicaanse activiste Miriam Rodriguez is vermoord, meldden autoriteiten in de provincie Tamaulipas donderdag. Rodriguez zette zich in voor de zoektocht naar de vele mensen die in de gewelddadige noordelijke regio van Mexico 'verdwijnen'.
Rodriguez werd woensdag in haar huis beschoten en overleed op weg naar het ziekenhuis. De provincie Tamaulipas, waar Rodriquez woonde, wordt geteisterd door een hevige drugsoorlog.

De Mexicaanse kwam voor het eerst in aanraking met het geweld in Mexico toen haar dochter in 2014 verdween. Ze startte zelf een zoektocht en vond uiteindelijk het levenloze lichaam van haar dochter. Daarna begon ze een organisatie voor families die slachtoffer zijn van drugsgeweld.

De openbaar aanklager van de provincie zei in een reactie op de dood van Rodriguez dat ze door de overhied werd beschermd en dat er drie keer per dag een patrouille langs haar huis reed. Ook zei hij dat negen personen voor de rechter zijn gekomen wegens de moord op de dochter van de activiste.

Drugsoorlog
Drugsgeweld heeft in het afgelopen decennium aan zeker honderdduizend mensen het leven gekost in Mexico. Daarnaast worden meerdere personen al lange tijd vermist en 'verdwijnen' mensen onder verdachte omstandigheden. Zo werden in 2016 in Mexico dertigduizend landelijke vermissingen gemeld. Veel van deze zaken hangen samen met drugscriminaliteit.

Meerdere mensenrechtenorganisaties hebben gereageerd op het overlijden van Rodriguez. De regio-co√∂rdinator van Amnesty International liet weten dat Mexico steeds gevaarlijker wordt voor mensen die op zoek gaan naar de vermisten. Amnesty noemt de situatie "alarmerend". 
