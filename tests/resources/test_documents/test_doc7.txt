Ajax heeft zich donderdag ondanks een 3-1 nederlaag uit bij Olympique Lyon geplaatst voor de finale van de Europa League. Het is voor de Amsterdammers de eerste Europese finale in 21 jaar en de tegenstander daarin wordt Manchester United.
Vorige week won Ajax in de Arena met 4-1 van de Franse club en die marge bleek in het Parc Olympique Lyon net genoeg voor een plek in de eindstrijd op 24 mei in de Zweedse hoofdstad Stockholm. Het is voor het eerst sinds de UEFA Cup-winst, de voorloper van de Europa League, van Feyenoord in 2002 dat er een Nederlandse club in een Europese finale staat.

Dankzij een goal van Kasper Dolberg leek Ajax in de eerste helft redelijk eenvoudig op weg naar die eindstrijd, maar twee goals vlak voor rust van Alexandre Lacazette brachten de spanning terug. Tien minuten voor tijd scoorde Rachid Ghezzal zelfs de 3-1. Verder liet Ajax het, ondanks een rode kaart voor Nick Viergever, niet komen.

In totaal wordt de eindstrijd in Stockholm de tiende Europese finale van Ajax, dat vier keer de Europa Cup I/Champions League won, één keer de Europa Cup II en eenmaal de UEFA Cup. Tegenstander Manchester United, met oud-Ajacied Daley Blind in de gelederen, plaatste zich dankzij een 1-1 gelijkspel thuis tegen Celta de Vigo voor de eindstrijd. Vorige week won United in Spanje met 0-1.
