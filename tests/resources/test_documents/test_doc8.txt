Het proces tegen president van Suriname Desi Bouterse rond de Decembermoorden gaat door. Dat heeft het Hof van Justitie, de hoogste rechterlijke instantie in Suriname, donderdag bepaald.
Het Openbaar Ministerie in Suriname tekende begin februari hoger beroep aan tegen het besluit van de krijgsraad om het proces door te laten gaan. De krijgsraad legde een verzoek van de procureur-generaal om het strafproces te stoppen, naast zich neer. Dit verzoek was een opdracht van Bouterse.

Die gebruikte hiervoor artikel 148 uit de Surinaamse grondwet die de president de mogelijkheid biedt een strafproces stop te zetten als de staatsveiligheid in gevaar is.

De zaak draait om de moorden op vijftien vooraanstaande Surinamers en tegenstanders van het toenmalige militaire regime van Bouterse, gepleegd op 8 december 1982. Bouterse is hoofdverdachte in de rechtszaak, maar ook de huidige president van het land.

'Rechtstaat overwint'
Het Comité Herdenking Slachtoffers Suriname vindt het een overwinning voor de rechtstaat dat het strafproces kan doorgaan. Dat liet Romeo Hoost van het comité donderdag weten in een reactie op de uitspraak.

''Ik ben ontzettend blij met de uitspraak, maar ik vrees dat nog de nodige hobbels moeten worden genomen voordat de krijgsraad aan het werk kan'', zei Hoost. ''Je weet nooit wat Desi Bouterse gaat doen om het proces te laten mislukken. Die man is tot alles in staat. Misschien roept hij wel een Constitutioneel Hof in het leven dat het besluit van het Hof van Justitie kan terugdraaien.''

Hugo Essed, advocaat van de nabestaanden van de slachtoffers, verwacht dat de krijgsraad ''voortvarend'' te werk zal gaan en op korte termijn een nieuwe zitting zal houden. Voor Essed was het besluit van het hof zoals hij verwacht had. ''De procureur-generaal had namelijk zelf al aangegeven dat het hoger beroep niet was gestoeld op ''een bestaand wetsartikel''.

Essed is blij dat de ''trein van het proces weer op de rails staat en kan doorrijden''.
