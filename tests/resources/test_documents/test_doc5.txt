Ajax mag tienduizend kaarten onder de eigen aanhang verdelen voor de finale van de Europa League tegen Manchester United, op 24 mei in Stockholm, zo meldt de Amsterdamse club.
De voorverkoop van Ajax begint maandag 15 mei. Trouwe fans met een zogenoemde 'uitkaart' krijgen voorrang.

De belangstelling voor informatie voor tickets voor de finale was donderdagavond en in de nacht van donderdag op vrijdag al zo groot dat de website van Ajax enkele keren plat lag. Enkele uren eerder had de club in return van de halve finale tegen Olympique Lyon stand gehouden.

Tegenstander Manchester United krijgt evenveel kaarten voor de eigen fans. In totaal kunnen 54.000 toeschouwers de eindstrijd bijwonen in de Friends Arena in Stockholm. Er blijven dus nog 34.000 kaarten over. Die gaan naar sponsoren en neutrale supporters.

Ajax-fans in Amsterdam in extase na bereiken finale Europa League Ajaxfans in Amsterdam in extase na bereiken finale Europa League
Tiende finale
Ajax verloor donderdagavond met 3-1 in Lyon,  maar dat had geen slechte gevolgen omdat een week eerder in de Arena met 4-1 was gewonnen van de Franse club. De Amsterdammers mogen zich gaan opmaken voor hun eerste Europese finale sinds 1996, toen de eindstrijd van de Champions League vanaf de strafschopstip verloren werd van Juventus.

Het wordt de tiende Europese finale voor Ajax. De vorige keer dat een Nederlandse club in een Europese eindstrijd stond was Feyenoord in 2002 in de UEFA Cup, de voorloper van de Europa League. De Rotterdammers waren in die finale met 3-2 te sterk voor Borussia Dortmund.
