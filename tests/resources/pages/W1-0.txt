The Body Shop komt in Braziliaanse handen
VANDAAG, 12:10ECONOMIE

THE BODY SHOP
De eigenaar van The Body Shop, L'Oreal, wil de winkelketen verkopen aan het Braziliaanse cosmeticabedrijf Natura. L'Oreal zegt een bod van 1 miljard euro te hebben ontvangen en gaat nu exclusieve gesprekken met de Brazilianen voeren over de verkoop.

The Body Shop werd in de jaren 70 in Groot-Brittannië opgericht door Anita Roddick. Ze was een van de eersten die cosmeticaproducten met natuurlijke ingrediënten verkocht, die niet getest werden op dieren.

3000 winkels

In de decennia daarna groeide het bedrijf uit tot een wereldwijd concern. Er zijn nu zo'n 3000 winkels in 60 landen. Nederland heeft zo'n 40 Body Shops.

In 2006 verkocht Roddick de keten aan het Franse L'Oreal voor 950 miljoen euro. Eerder dit jaar maakte L'Oreal bekend weer van het bedrijf af te willen. The Body Shop ondervindt de laatste jaren steeds meer concurrentie van bedrijven die ook 'ethische' cosmetica verkopen.

Miljoen vertegenwoordigers

De koper, Natura, is een van die concurrenten en de grootste cosmeticafabrikant van Brazilië. Het bedrijf is groot geworden met de directe verkoop aan consumenten door vertegenwoordigers, zonder tussenkomst van winkels. In Brazilië zijn meer dan een miljoen mensen actief die de namens Natura producten aan familie, kennissen en klanten verkopen. Het bedrijf werkt hard aan internationale uitbreiding.
