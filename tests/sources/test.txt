Het Wereldmuseum in Rotterdam gaat samenwerken met het Nationaal Museum van Wereldculturen (NMVW). De partijen hebben daarover maandagavond een overeenkomst getekend.
Het Nationaal Museum van Wereldculturen bestaat uit het Tropenmuseum in Amsterdam, het Afrika Museum in Berg en Dal en Museum Volkenkunde in Leiden. Zij fuseerden in 2014 tot één museum. Het Wereldmuseum fuseert niet met het NMVW, maar blijft een zelfstandige stichting.

Door de samenwerking hoopt het Rotterdamse museum te profiteren van de expertise en het netwerk van de nieuwe partner. De directeur van het NMVW, Stijn Schoonderwoerd, is vanaf maandag ook directeur van het Wereldmuseum.

Een jaar geleden zag de toekomt van het Wereldmuseum er niet goed uit. De Rotterdamse Raad voor Kunst en Cultuur stelde indertijd voor fors te snijden in de subsidie. De uitoefening van de museumtaak, het beheer en onderhoud van de collectie en de bedrijfsvoering zouden ondermaats zijn. Ook liep het aantal bezoekers terug.

Door de samenwerking met het NMVW weet het Wereldmuseum zich alsnog verzekerd van een gemeentelijke subsidie van 5 miljoen euro per jaar.