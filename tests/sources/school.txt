De eindexamens beginnen vandaag en dus zitten de bibliotheken vol met scholieren die zich voorbereiden. Bij de bieb in Amersfoort loopt het storm, ziet verslaggever Roel Pauw.

"Soms zijn alle tafels in de grote zaal bezet, veelal door examenklantjes, en moeten scholieren ergens anders in het gebouw gaan zitten. Daar zijn ook prima plekken, maar als je per se in de grote zaal wil zitten, moet je vroeg zijn", zegt een leerling.
Vanaf vandaag doen in totaal 213.168 scholieren eindexamen. De eerste examens starten vandaag om 13.30 uur en de laatste zijn op 24 mei. De meeste examenkandidaten zijn vmbo-leerlingen; ruim 112.000 kandidaten. De eerste examens vandaag zijn scheikunde voor de havo en Nederlands voor vwo'ers. De vmbo'ers beginnen pas morgen.
In de bibliotheek ben je allemaal met hetzelfde bezig en gefocust, thuis is er veel afleiding, is het veelgehoorde argument onder de scholieren voor wie de bibliotheek een tweede huis is geworden. Zo hebben Merel en Kris net oordoppen gekocht voor het examen, maar zelfs de bieb vinden ze het soms te lawaaiig.
00:00	
02:39
'Wie dit verzonnen heeft mag dood, maar die is waarschijnlijk al dood'
Verslaggever Roel Pauw spreekt met examenleerlingen in de Amersfoortse bieb.
Veel leerlingen zitten dus nog te blokken, maar voor ouders is er ook een belangrijke rol weggelegd, zegt schoolpsycholoog Mirella van Minderhout. Die moeten ervoor zorgen dat kinderen met zelfvertrouwen aan hun examens beginnen. "Want dat heeft het meeste effect op leerprestaties", zegt Van Minderhout in het Radio 1 Journaal.

En hoe moeten ouders dan dat doen? "Spreek uit dat je denkt dat het kind het voor elkaar gaat krijgen. Want als ze zelf denken dat ze het varkentje wel gaan wassen, dan is de kans veel groter dat het lukt."
Klachten
Ook het Landelijk Aktie Komitee Scholieren (LAKS) is klaar voor de examens. Dagelijks zitten ze met acht man op kantoor om de klachten te behandelen. Vorig jaar kreeg LAKS ruim 200.000 klachten over de examens, een recordaantal.

"Wij zijn voorbereid op veel klachten, omdat het LAKS steeds bekender wordt onder scholieren en daardoor onze klachtenlijn ook bekender wordt. Wij hopen natuurlijk dat alles goed gaat rond de examens en we minder klachten krijgen, maar het is een goed teken dat scholieren weten waar ze terecht kunnen", zegt Sterre Teunissen van het LAKS.

Altijd Nederlands
De meeste klachten bij het LAKS gaan over het vwo examen Nederlands. Ook dit jaar is het spannend wat dit examenvak aan klachten gaat opleveren aangezien de antwoorden van het examen niet meteen openbaar zijn, maar later bekend worden. "Het College van Toetsen en Examens (CvTE) gaat met leraren Nederlands die het gemaakte werk van hun leerlingen mee hebben het correctiemodel verbeteren", zegt Teunissen. "Wij zijn benieuwd hoe dit gaat uitpakken en hopen dat dat problemen voorkomt."

Woensdag 14 juni worden de eerste uitslagen verwacht. Vanaf 19 juni tot en met 22 juni zijn de herkansingen.