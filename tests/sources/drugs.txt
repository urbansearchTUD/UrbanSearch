In een schuur in Brunssum, Zuid-Limburg, is een groot drugslab gevonden. Er lagen ongeveer 80 kilo aan harddrugs en een grote hoeveelheid Captagon-pillen. Die zouden door IS-strijders worden gebruikt als pepmiddel.

De politie deed de inval al op 5 april, maar brengt het nieuws over de Captagon-pillen nu pas naar buiten. Naast drugs en een tabletteermachine, vonden agenten drie vuurwapens in een huis naast de schuur.

Een 40-jarige man die daar woonde en zijn vriendin van 39 zijn gearresteerd. Twee andere mannen vluchtten vlak voor de inval. Zij worden gezocht door de politie.

Captagon-pillen (archieffoto) EPA
Het is niet bekend of de Captagon-pillen bestemd waren voor jihadisten. De politie zegt erover dat het bekend is "dat dit soort pillen in het Midden-Oosten gebruikt worden als pepmiddel".

Van jihadistische groeperingen als Islamitische Staat en al-Nusra wordt gezegd dat zij de pillen geven aan militanten. De drug zou angst en vermoeidheid onderdrukken en energie geven. Daardoor zouden terroristen langer door kunnen vechten.

Correspondent Sander van Hoorn zegt dat het lastig is te achterhalen of die berichten kloppen. Volgens de strenge islamitische regels die de bewegingen hanteren, is het gebruik van drugs eigenlijk verboden. "Alleen al op het roken van een sigaret staan zware straffen. Dus een strijder die aan drugs gaat, dat is wel ingewikkeld."

Hij zegt dat van andere strijdende partijen in Syrië, zoals Hezbollah en het Vrije Syrische Leger, bekend is dat die het middel gebruiken.

Partydrug
Verder worden de Captagon-pillen in het Midden-Oosten ook verkocht als partydrug, zegt Van Hoorn. Het verdovende middel is met name in de Golfstaten populair.

De pillen worden veel geproduceerd in Libanon en Syrië. Ook terreurgroepen als al-Qaeda en IS zouden de drugs zelf maken en de opbrengst gebruiken om wapens te kopen.

Volgens Van Hoorn ligt het economisch niet voor de hand om de pillen vanuit Brunssum naar het Midden-Oosten te vervoeren.
 Volgen
 Sander van Hoorn
Pillen worden ook op grote schaal gemaakt in Libanon + Syrië. Ze vanuit NL daar naartoe brengen als 'jihaddrug' ligt economisch niet vd hand https://twitter.com/nos/status/862179942003617792 …
09:22 - 10 May 2017
  1 1 retweet   4 4 vind-ik-leuks
Begin deze week werd ook in de Italiaanse haven van Genua een lading zogeheten 'gevechtsdrugs' onderschept. In drie zeecontainers waren miljoenen Tramadol-pijnstillers verstopt. Ook die pillen worden door jihadistische strijders gebruikt om hun uithoudingsvermogen te vergroten.